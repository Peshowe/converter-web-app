От заник-слънце озарени,
Алеятъ морски ширини;
В игра стихийна уморени,
Почиват яростни вълни.
И кораба се носи леко
С попътни тихи ветрове,
И чезнете в мъгли далеко
Вий, родни брегове.
И някога за път обратен
Едва ли ще удари час:
Вода и суша — необятен,
Света ще бъде сън за нас!
А Вардар, Дунав и Марица,
Балкана, Странджа и Пирин
Ще греятъ нам — до гроб зарица
Средъ споменът един.
Рушители на гнет вековен,
Продаде ни предател клет;
Служители на дълг синовен,
Осъди ни врага заклет...
А можахме, родино свидна,
Ний можахме с докраен жар
Да водим бой — съдба завидна —
Край твоя свет олтар.
Но корабът, уви, не спира:
Все по-далеч и по-далеч
Лети, отнася ни... Простира
Нощта крилото си — и веч
Едва се мяркат очертани
На тъмно-модър небосклон
Замислените великани
На чутният Атон.
И ний презъ сълзи накипели
Обръщаме за сетен път
Назад към скъпи нам предели
Угаснал взор — за сетен път
Простираме ръце в окови
Към нашия изгубен рай...
Горчива скръб сърца ни трови —
Прощавай, роден край!