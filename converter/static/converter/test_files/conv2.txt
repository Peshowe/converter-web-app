Отъ заник-слънце озарени,
Алѣятъ морски ширини;
Въ игра стихийна уморени,
Почиватъ яростни вълни.
И кораба се носи леко
Съ попѫтни тихи вѣтрове,
И чезнете въ мъгли далеко
Вий, родни брѣгове.
И нѣкога за пѫть обратенъ
Едва ли ще удари часъ:
Вода и суша — необятенъ,
Свѣта ще бѫде сънь за насъ!
А Вардаръ, Дунавъ и Марица,
Балкана, Странджа и Пиринъ
Ще грѣятъ намъ — до гробъ зарица
Срѣдъ спомѣнътъ единъ.
Рушители на гнетъ вѣковенъ,
Продаде ни прѣдатель клетъ;
Служители на дългъ синовенъ,
Осѫди ни врага заклетъ...
А можахме, родино свидна,
Ний можахме съ докраенъ жарь
Да водимъ бой — сѫдба завидна —
Край твоя светъ олтаръ.
Но корабътъ, уви, не спира:
Всѣ по-далечъ и по-далечъ
Лети, отнася ни... Простира
Нощьта крилото си — и вечъ
Едва се мѣркатъ очертани
На тъмно-модъръ небосклонъ
Замисленитѣ великани
На чутниятъ Атонъ.
И ний прѣзъ сълзи накипели
Обръщаме за сетенъ пѫть
Назадъ къмъ скѫпи намъ прѣдѣли
Угасналъ взоръ — за сетенъ пѫть
Простираме рѫцѣ въ окови
Къмъ нашия изгубенъ рай...
Горчива скръбь сърдца ни трови —
Прощавай, роденъ край!